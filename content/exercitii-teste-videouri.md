---
title: Exerciții, teste, videouri
date: 2020-04-06T22:55:05.000Z
slug: exercitii-teste-videouri
---

# Videouri

Poți adăuga în prezent, la orice lecție, videouri pe care le-ai încărcat în prealabil pe Youtube.

Dacă ai găsit deja lecții video pe Youtube încărcate de către alte persoane, atunci poți include acele videouri în lecțiile tale.

Ai și opțiunea de a include doar anumite secvențe din videouri existente pe Youtube, specificând secunda de început și cea de sfârșit.

---

# Documente

Poți încărca documente în format PDF, DOC sau PPT cu prezentarea lecției folosind text și imagini.

---

# Exerciții

Exercițiile reprezintă un tip de material prin care elevii pot exersa noțiunile pe care tocmai le-au învățat prin urmărirea videourilor și citirea documentelor.

Un exercițiu este compus dintr-o serie de [întrebări](/intrebari/).

Pe măsură ce elevul parcurge întrebările exercițiului, acesta poate urmări o bară de progres care indică numărul de întrebări la care a răspuns corect raportat la numărul total de întrebări.

Atunci când elevul răspunde greșit la o întrebare, i se arată imediat răspunsul corect și, dacă e cazul, o soluție sau demonstrație a rezolvării.
Întrebările la care a răspuns greșit reapar spre finalul exercițiului. Exercițiul nu poate fi finalizat decât atunci când elevul a răspuns corect la toate întrebările.

La începutul unui exercițiu, toate întrebările sunt prezentate elevului în ordine aleatoare. La fiecare refacere a exercițiului, ordinea întrebărilor e tot timpul alta.

Desigur, elevul poate "păcăli" acest sistem de exerciții, notându-și pe o foaie toate răspunsurile corecte pe măsură ce le parcurge, fără nicio intenție de a învăța. Dar e bine ca elevul să înțeleagă că rezolvarea exercițiilor în mod corect va determina și rezolvarea testelor în același mod. De altfel, profesorul poate să verifice, în doar câteva minute, în timp real, prin intermediul testelor prezentate mai jos, dacă întreaga clasă a parcurs videourile și exercițiile în mod corect.

La crearea exercițiilor de către profesori, gradul de dificultate al acestora trebuie să crească treptat.
Este bine, de asemenea, ca numărul total de exerciții să fie suficient, pentru a ne asigura că elevilor le sunt prezentate întrebări cu ajutorul cărora să exerseze informațiile noi în cât mai multe contexte și de un număr de ori suficient de mare astfel încât noțiunile să se cimenteze cu ușurință.

Exercițiile își ating cel mai bine scopul atunci când, la crearea acestora, pe lângă răspunsul corect, toate întrebările sunt însoțite și de câte o explicație cu modul de rezolvare corect al cerinței. Astfel, atunci când creezi o întrebare pentru un exercițiu, poți adăuga și detaliile de rezolvare în chenarul **Soluție**.

---

# Teste

Testele, la fel ca exercițiile, sunt compuse dintr-o serie de [întrebări](/intrebari), de data aceasta numerotate și fixe (oridinea acestora nu se schimbă).

Spre deosebire de exerciții, la teste elevul nu mai primește răspunsurile corecte, ci doar o notă la finalizarea testului.

Elevul poate răspunde la întrebările din cadrul testului în orice ordine dorește, sărind de la o întrebare la alta. Nota nu o va obține decât dacă va răspunde la toate întrebările. De asemenea, el poate reface un test ori de câte ori dorește, la fiecare reîncercare trebuind să răspundă doar la întrebările la care a răspuns greșit în prealabil.

Profesorul poate accesa tot istoricul de reîncercări de rezolvare, putând vedea deci și nota obținută la prima rezolvare.

Testele au un barem de notare de zece puncte, dintre care un punct este din oficiu. Cele nouă puncte se împart în mod egal la *(atenție!)* numărul de total de [răspunsuri](/raspunsuri/) din cadrul acelui test. În multe cazuri, numărul de întrebări este același cu cel de răspunsuri, dar sunt situații în care o singură întrebare așteaptă mai multe răspunsuri (ex. "aflați pe a și b dintr-o ecuație").

La crearea testului, poți alege să stabilești baremul pentru fiecare răspuns în parte.

La fel ca la exerciții, la fiecare lecție ar trebui să avem un număr suficient de mare de teste, pe mai multe nivele, dar și combinate pe grade de dificultate. În acest fel, un număr de 10-20 de teste la o lecție poate fi potrivit atât pentru elev pentru a se testa singur, cât și pentru profesor pentru a avea resurse suficiente de a evalua elevii. Profesorul poate crea în plus teste ascunse, despre care poți citi mai multe [aici]({{< relref "/optiuni-la-crearea-unui-material#ce-reprezintă-test-vizibil">}}).
Citește mai multe și despre modul în care trebuie [structurată o lecție](/structura-unei-lectii/) pe platforma ASQ.
